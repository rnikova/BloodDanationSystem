Кой може да дарява кръв?
Всеки здрав човек на възраст от 18 до 65 години, за когото лекар прецени, че кръводаряването не застрашава здравето му и дарената от него кръв е безопасна за болните, които се нуждаят от нея, може да стане дарител.
Мъжете могат да даряват кръв 5 пъти в рамките на една календарна година, а жените – 4 пъти, като интервалът между две кръводарявания трябва да бъде минимум 2 месеца.

 

Как да се подготвим за кръводаряването?
Два-три дни преди акта на кръводаряване човек трябва да се храни редовно и разнообразно – това заздравява силите на организма и повишава качеството на кръвта. Кръводаряването не трябва да се извършва на гладно. Кръводарителя трябва да е сигурен, че е здрав и отпочинал. След кръводаряването се приемат повече калорични течности и храни.

 

Каква е  процедура за даряване на кръв?
Попълва се въпросник относно вашето здравословно състояние.

Следват:

Преглед и личен разговор с лекар.
Предварително изледване на кандидат кръводарителя - вземат се няколко капки кръв от пръста за експресно определяне на кръвна група и хемоглобин. Ако хемоглобинът е под 125 г/л за жените и под 135 г/л за мъжете, кръводаряването не се разрешава.
Кръводаряване - количеството на дарената кръв е между 405 и 450 мл. Сакът, в които тя се събира, има специален разтвор с обем 63 мл. Той подържа живота на кръвните клетки и благодарение на него кръвта и кръвните съставки запазват лечебните си качества в срок до 36 дни.
Важно: Ако по време на кръводаряването дарителят се почувства зле, процесът на кръвовземане се преустановява. В този случай дарената кръв няма качества да се прелее на пациент, но не се изхвърля. Използва се за производство на кръвни продукти с определен лечебен ефект.

Описаната процедурата трае най-много 40 мин.

 

Какво се препоръчва след кръводаряване?
Компресивната превръзка следва да остане на ръката Ви най-малко 2 (два) часа.

Препоръчваме да не пушите най-малко 2 (два) часа след приключване на кръвовземането.

Не натоварвайте ръката на убождането най-малко 4 (четири) часа след приключване на кръвовземането.

Постарайте се да приемате повече калорични течности и храни в първите 3 (три) дни след кръвовземането. През първите 24 часа обемът на взетата кръв се възстановява напълно. Вегетарианската храна не пречи за възстановявянето.

В първите часове след кръводаряването отбягвайте силно задимени, с висока температура и влажност помещения.

Тези от Вас, които извършват професионално или любителски рискови дейности (пилотиране на самолети, управление на автобуси или влакове, работа с кранове, качване на подвижни стълби или скелета, делтапланеризъм, катерене и гмуркане), следва да изчакат най-малко 12 часа, преди да се върнат към тях.

При появили се случайно оплаквания от Вашето здраве, които свързвате с процеса на кръводаряване, моля, позвънете на тел. +359 2 9210 477 в рамките на работното време на НЦТХ или се обърнете към Вашия личен лекар.

 

За колко време се възстановява кръвта?
Количествено кръвта се възстановява за около едно денонощие, а качествено – за 3-4 седмици.

 

Важно за кръводаряването
Съгласно нормативната уредба в Република България дарената кръв се използва за лечение на пациенти само в пределите на страната (в редки изключения и за тежко пострадали наши сънародници в чужбина).

Кръводарителят дарява 450 мл. кръв.

Всички консумативи, които се използват по време на кръводаряването са индивидуални, стерилни и за еднократна употреба. Не съществува никаква възможност от заразяване със СПИН или друга инфекция, предавана по кръвнен път.

Кръводаряването е полезно. То стимулира процес на обновяване на кръвните клетки и увеличава защитните сили на организма.

Кръводарителите получават 2 дни платен отпуск (чл. 157, ал. 1, т. 2 от Кодекса на труда), подкрепителна закуска и подарък, а при излично изявено желание и резултатите от направените изследвания за СПИН, хепатит В и С, сифилис и кръвна група.

 

Кой се нуждае от дарената кръв?
Кръвта се използва за лечение при пациенти с остри кръвозагуби, причинени от травми, за лечение на тежки изгаряния, при планови и спешни хирургични и акушерски интервенции, при AB0 и Rh несъвместимост на майката и плода, за лечение на злокачествени заболявания, както и за подържане живота на пациенти с различни вродени анемии и хемофилии.

 

Кой не може да дарява кръв?
Не се допускат хора, които страдат от заболявания като СПИН, хепатит, сифилис, туберкулоза, токсоплазмоза, бруцелоза, отосклероза и Мениеров синдром, бронхит, алергии, хроничен остеомиелит и деформации на костите, ревматизъм, язва на стомаха или дванадесетопръстника, псориазис, екземи по кожата, глаукома и т.н.

Противопоказани са всички остри заразни болести (през време на боледуването и реконвалесцентния период). Хората, които са имали контакт със заразно болни – за период, равен на инкубационния, също не могат да даряват кръв. Проблем е наличието на сърдечно-съдово заболяване, тропически инфекции, костно-мозъчни, бъбречни и чернодробни прблеми.

Кръводаряване не се извършва и в случаи, когато по преценка на лекаря или освидетелстващото лице този акт на съпричастност представлява опасност за здравето на дарителя.

 

Как мога да получа резултатите от изследванията на дарената кръв?
Съгласно разпоредбите на чл. 14., ал. 4 от ЗККК всеки кръводарител има право да получи информация за резултатите от извършените лабораторни изследвания на дарената кръв.

1. Ако резултатите са ви необходими в писмен вид преди кръводаряването попълнете заявление - образец, което ще получите в лекарския кабинет.

2.Ако резултатите са ви необходими за справка, можете да я направите:

 а) На регистратурата на отделение кръводаряване всеки делничен ден от 8.30 до 12.00 часа или от 13.00 до 14.00 часа

 б) На сайта на центъра - www.ncth.bg

Преди кръводаряването попълнете декларация, която ще получите в лекарския кабинет.